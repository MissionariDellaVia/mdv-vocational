![>](http://vocazione.altervista.org/hosted-images/t1.jpg)

Pace e bene il mio nome è Suor Stella e sono consacrata nelle Missionarie della Via da 10 anni. Ho incontrato Gesù quando avevo circa 27 anni e ora ne ho 37.  Nel mondo ero una ragazza come tante, sono nata a Roma e dopo il diploma ho iniziato a fare qualche lavoretto. Avevo molti sogni e desideri... c’era il mio fidanzato, il mio stipendio e i miei amici. Viaggiavo, ed avevo dalla mia famiglia grande libertà e autonomia. In questa vita normale, di ragazza, c'era però in fondo al cuore sotto sotto una crepa. Questa crepa diceva spesso: _"Sei veramente sicura che questa è la tua strada? Sei veramente sicura che questo è il ragazzo con cui vuoi stare per sempre? E’ questo ciò che vuoi?"_ È difficile a volte ammettere che la strada intrapresa non ci fa felici ma era la verità, quello che vivevo
e che facevo non mi riempiva il cuore e come molti cercavo di soffocare quell’ insoddisfazione. Non volevo ammetterlo e facevo tante cose, mi buttavo in progetti che iniziavano ma poi finivano, scelte di vita che da me partivano e poi con me finivano, decolli senza vere partenze: un’inconcludenza cronica. E forse molti mi capiranno...

Io all'inizio facevo finta di niente, ma con il tempo però quella crepa diventava sempre più grande finché è iventata una voragine e non ho potuto più ignorarla. 
L’ora era giunta e i miei falsi equilibri crollavano, il fidanzato non andava più bene l'università aveva perso il suo interesse il lavoro la vita non bastavano più, e il tutto avveniva dentro me nella più assoluta inconsapevolezza di chi avevo accanto! La crisi era forte: non c’era da scherzare, e una domanda in particolare batteva dentro: _perché mi sento così? Cosa devo fare della mia vita?_ Nessuno però poteva rispondere a ciò, né genitori né amici. Chi aveva la risposta della mia vita se io stessa non ce l’avevo? 
Ora qui c'è il colpo di scena: quello che doveva essere il momento più difficile, la crisi profonda, la resa dei conti è diventato invece il trampolino di lancio per l'esperienza più bella, meravigliosa e inimmaginabile della mia vita! Perchè _una luce improvvisamente si accese_: una Luce che in verità stava lì, dentro me da sempre, solo che dovevano spegnersi tutte le false luci della mia esistenza per vederla, doveva calare la notte! Quella “Luce” mi suggerì di chiedere a Dio, quel Dio che avevo tenuto fuori e ignorato fin da allora. Ma esisteva veramente? E siccome la questione era importante, vitale, non potendo più andare avanti così mi sono giocata il tutto per tutto e ho ascoltato quella voce: L'ho cercato. Io non pregavo e non andavo in chiesa, nessuno della mia famiglia lo faceva. Non si parlava di Dio nella mia casa, ma mi sono rivolta al Signore e parlando come con un amico o qualcuno che
fosse lì con me nell'intimità del mio animo gli chiesi se esisteva veramente e se poteva aiutarmi,
darmi un segno. E Lui ascoltò. 

Un passo della scrittura dice: _"mi cercherete e mi troverete perché mi cercherete con tutto il cuore"_ (Ger 29, 13). È vero. Se tu hai un cuore sincero, se hai un cuore aperto, riesci a capire come Dio ti parla, puoi incontrarlo: attraverso quello che ascolti, quello che ti accade, attraverso gli altri, “misteriosamente” e nello stesso momento semplicemente Dio ti parla, e spesso siamo noi a non farci attenzione!
Tra i diversi segni della sua presenza accanto a me, IL SEGNO FORTE che Dio mi ha donato per farmi comprendere che c’era, mi amava e che mi ha fatto legare alla sua Parola (il luogo per eccellenza dove Lui ci parla) è stato quello che ho ricevuto un pomeriggio in una chiesa. 
Ero entrata per fare un ‘’A TU PER TU’’ di nascosto, perché io non avevo rivelato a nessuno ciò che stavo vivendo: le domande profonde che mi erano sorte dentro, la crisi e il desiderio forte e ostinato di comprendere chi fossi veramente... per cosa fossi nata. Non c'era nessuno in quella cappellina quel giorno, e mi rivolsi a Lui piangendo, sull'altare c'era un libro e qualcosa dentro mi suggerì di aprirlo, non sapendo minimamente cosa contenesse. Ho iniziato a leggere e quelle parole mi entrarono dentro, come un dardo nel cuore; in quell’attimo ho vissuto _un momento di Dio fortissimo_, ho percepito profondamente la sua presenza il Suo essere lì accanto a me e rispondermi e Iniziai a piangere, ma di gioia: Dio mi amava e lo percepivo forte! un’emozione indescrivibile...

Quella nuova misteriosa amicizia con Gesù mi cambiava, io incominciai ad andare a messa, ma di nascosto, non dicevo a nessuno che pregavo Dio, era come un innamoramento segreto. Gli altri però si accorgevano attorno a me di un cambiamento: ero diversa, non ero più quella ragazza pungente, rabbiosa che rispondeva subito, ero serena, allegra, pacificata... Un amore grande mi pervadeva l’anima, e succede quando incontri Dio! Quando Lui entra nella tua vita gradualmente ti trasforma e molti intorno a me se ne erano accorti nonostante inizialmente io non facessi parola della mia segreta e splendida amicizia.
Non per coincidenza ma per DIOINCIDENZA (come piace dire a noi Missionari) Dio ha messo poi sulla mia strada persone che mi hanno aiutato a leggere i suoi segni, a comprendere più chiaramente le risposte che cercavo... capire per cosa fossi nata. Avevo bisogno che qualcuno mi accompagnasse, la Chiesa infatti esiste per questo: ti porta Gesù, ti porta a Gesù e ti aiuta a fare luce sul progetto meraviglioso che Dio ti ha messo dentro, e quanti hanno una paura folle di farsi illuminare e si perdono il meglio, la propria felicità...
Per capire dunque avevo bisogno di mettermi in ascolto e fare discernimento (una parola strana ma preziosa), dovevo dare del tempo a Dio: occorreva che mi affidassi e facessi dei ritiri, e così ho fatto. Non senza timore, lo ammetto, ma con grande desiderio e curiosità di cosa Dio mi avesse preparato mi sono lasciata guidare nel cammino. Dei consacrati mi aiutarono a leggere e montare i pezzi del puzzle, ad affinare l’orecchio del mio cuore per comprendere dove mettere i passi della mia esistenza e a trovare la forza, in Lui, per spiccare il volo. E questo non vale solo per la vita consacrata, copiatelo bene. Nel tempo attraverso i ritiri, l’accompagnamento spirituale e soprattutto il sincero desiderio di ascolto capii la mia chiamata e si schiuse davanti a me il sentiero meraviglioso, che ancora sto percorrendo, della Missione dietro a Gesù, Via verità e Vita. Auguri di santità fratelli e sorelle vi auguro di avere il desiderio sincero, oltre ogni paura, di scoprire a quale capolavoro il Signore vi ha chiamato...d'altronde la santità è essere se stessi. E poi perché mai avere paura dell’AMORE?
