![<](http://vocazione.altervista.org/hosted-images/s2.jpg)

Proviamo ad elencare alcuni possibili “segni” di vocazione al sacerdozio. Ne vedremo in particolare sette.

Ma prima è necessaria una premessa: sappi che Dio parla come ognuno può capire. Dunque i segni che seguono sono indicativi. È poi nell’intimità del cuore che avviene il dialogo profondo con Dio.

Andiamo ai segni:

##### 1. All’origine di tutto c’è la chiamata del Signore, che poggia su di te il Suo sguardo

> «All’origine di ogni vocazione alla vita consacrata c’è sempre un’esperienza forte di Dio che non possiamo programmare, un’esperienza che non si dimentica, la si ricorda per tutta la vita! … Nel chiamarvi Dio vi dice: “Tu sei importante per me, ti voglio bene, conto su di te”, non necessariamente a parole… La vocazione è la risposta ad una chiamata di amore. Sento qualcosa dentro, che mi inquieta, e io rispondo di sì. Nella preghiera il Signore ci fa sentire questo amore, ma anche attraverso tanti segni che possiamo leggere nella nostra vita, tante persone che mette sul cammino» 
<span>(papa Francesco)</span>

Questa chiamata può avvenire in un momento preciso della tua vita (un pellegrinaggio, un’esperienza missionaria, una visita del Papa, una GMG, degli esercizi spirituali, un’adorazione eucaristica, un sogno particolare, ecc.), dove hai sentito fortemente il passaggio di Gesù nella tua vita.

##### 2. Avverti un senso di incompiutezza, un vuoto interiore, nonostante la vita magari scorra senza particolari problemi.
Non ti vedi in nessuna cosa, ciò che vivi perde di valore, di interesse; ti accorgi che per quanto possa offrire il mondo e gli amori sono insufficienti per soddisfare le ispirazioni dell’anima. Avverti la necessità di una svolta, non come fuga dal quotidiano, ma perché ti senti fuori posto.

##### 3. Cresce l’amicizia e l’amore per Gesù, che ti spinge a fare qualche passo avanti. 
Avverti il profondo desiderio di conoscerlo di più attraverso il Vangelo, di stare con Lui nella preghiera e di farlo conoscere agli altri. Cresce il tuo desiderio di appartenergli totalmente, insieme all’impegno a vivere una vita di grazia sforzandoti, per quanto ti è possibile, di stare lontano dalle occasioni di peccato perché non vuoi intaccare l’amicizia con il Signore.

![>](http://vocazione.altervista.org/hosted-images/s3.jpg)

##### 4. Avverti un pensiero più o meno costante nel tempo, una curiosità che ti intriga. 
Affascinato dalla vita di Gesù, magari colpito da un passo del Vangelo, letto o udito in un momento particolare, o edificato dall’esempio di qualche bravo sacerdote, religioso o religiosa, avverti nel cuore come una dolce spinta a seguirlo, un invito a imitarlo, e magari ti ritrovi a pensare, anche se con timore: “e se Gesù mi avesse chiamato?”.

> Perciò il desiderio della vita religiosa, poiché è così eccelso ed elevato, non può mai provenire dal demonio o dalla carne… perché, come diceva Pio XII, la “vocazione religiosa e sacerdotale, che brilla con eccellenza sublime e si trova piena di tante distinzioni naturali e soprannaturali…, non può provenire se non dal Padre delle luci dal quale discende ogni dono buono ed ogni donazione perfetta 
<span>(Cf. Gc 1,17)</span>

Infatti come diceva anche San Giovanni Bosco: 
> “Coloro che sentono nel loro cuore il desiderio di abbracciare questo stato di perfezione e di santità, possono credere, senza alcun dubbio, che tale desiderio viene dal cielo, perché è troppo generoso ed è molto al di sopra dei sentimenti della natura”. “Sì, la vocazione allo stato ecclesiastico è una perla tanto preziosa che mi sembra impossibile trovarne un’altra paragonabile ad essa”

##### 5. Cresce il tuo desiderio di adoperarti per il bene e la salvezza degli altri
 la sofferenza degli altri ti tocca sempre più profondamente e ti senti interpellato. Cresce dunque il tuo desiderio di donarti a tutti e non solo ad una persona, per quanto possa attrarti ed essere bello. È come se nel cuore avessi un “canale d’acqua” che chiede di essere irradiata indistintamente su tutte le pianticelle e non solo su una.
 
#####  6. A volte può essere segno di vocazione lo stesso timore del fatto che Dio possa chiamarti
talvolta, infatti, la paura nasconde un rifiuto profondo che si sta rivolgendo a Dio. È vero, a tal proposito, quello che dice il Padre Lehmkuhl: “Non è necessario avere inclinazione naturale alla vita religiosa; al contrario, la vocazione divina è compatibile con la naturale ripugnanza verso questo stato”. Infatti, puoi non essere inizialmente attratto, ma hai la vocazione; oppure ne hai il desiderio, anche in modo evidente, ma sei lontano dall’avere la vocazione alla vita consacrata. Per questo è molto importante avere una guida spirituale!

![<](http://vocazione.altervista.org/hosted-images/s4.jpg)

##### 7. Altre volte il germoglio della vocazione inizia sin da piccolo
quando per esempio, incuriosito, hai sentito il desiderio di essere sacerdote, missionario, suora… poi con gli anni lo hai messo da parte, non ci hai pensato, ma ora tutto questo ritorna con forza. Vorrei anche aggiungere un testo per l’importanza del suo autore e per la chiarezza limpida del suo pensiero: è di San Francesco di Sales, Dottore della Chiesa.

Vorrei anche aggiungere un testo per l’importanza del suo autore e per la chiarezza limpida del suo pensiero: è di San Francesco di Sales, Dottore della Chiesa. 

> «La vocazione genuina, dice, è semplicemente un fermo desiderio e una ferma volontà di servire Dio… Non voglio dire che questo desiderio debba essere esente da ogni ripugnanza, difficoltà, o disgusto. Non si deve considerare falsa la vocazione di chi si crede chiamato allo stato religioso se non conserva per molto tempo i sentimenti sensibili che sperimentò al principio, e se, alcune volte c’è una certa ripugnanza e freddezza che lo induce a pensare che è tutto perduto: basta che perseveri la ferma risoluzione della volontà di non abbandonare il primo disegno. «Per quello che davanti alla consapevolezza che Dio lo vuole allo stato religioso, non è necessario attendere che gli invii un angelo dal cielo per manifestargli la sua volontà, né molto meno che Lui in persona venga a dirgli: «voglio che tu sia religioso»; né è necessario attendere rivelazioni su tale questione, no; ma non appena si sente la prima ispirazione o movimento della grazia, si deve corrispondere e non turbarsi in nessun modo per il disgusto o la freddezza che possa sopravvenire».

In conclusione, caro amico, se ravvisi i germogli della vocazione o della chiamata, ti raccomando: coltivala. Se Gesù ha posato proprio su di te il tuo sguardo colmo d’amore, non girarti dall’altra parte. La sua chiamata e la sua promessa sono immensamente meravigliose! 

> Allora Pietro gli rispose: «Ecco, noi abbiamo lasciato tutto e ti abbiamo seguito; che cosa dunque ne avremo?».E Gesù disse loro: «In verità io vi dico: voi che mi avete seguito, quando il Figlio dell'uomo sarà seduto sul trono della sua gloria, alla rigenerazione del mondo, siederete anche voi su dodici troni a giudicare le dodici tribù d'Israele. Chiunque avrà lasciato case, o fratelli, o sorelle, o padre, o madre, o figli, o campi per il mio nome, riceverà cento volte tanto e avrà in eredità la vita eterna. Molti dei primi saranno ultimi e molti degli ultimi saranno primi
<span> (Mt 19,27-30)</span>

E ricorda

> Il problema che una vocazione pone al giovane cristiano non è tanto: che cosa vuole Dio da me, ma quest’altro: «Che cosa voglio dare a Cristo? Che cosa voglio fare per Gesù per manifestargli la sincerità della mia adesione a Lui?» Se non ti risolvi a seguire la voce di Cristo, già lo sai: non hai un obbligo. Però non sai quello che perdi se Dio ti invita e tu non l’ascolti. È una sofferenza vedere come tanti che potrebbero continuare l’opera della Redenzione si sottraggono dalla mano di Cristo che voleva servirsi di loro per salvare le anime e fare il bene. Quanti Francesco Saverio frustrati sono passati per il mondo senza lasciare alcuna orma, godendo egoisticamente della vita o soffrendo le sue conseguenze e che sarebbero stati strumenti della salvezza forse più fecondi dell’Apostolo delle Indie! Non è peccato sfuggire alla chiamata di Cristo, però che triste maniera di iniziare la vita quella di colui che, rendendosi conto che il suo Dio e Salvatore lo chiama, si volta dandogli le spalle per cercare se stesso, invece di servire il suo Signore! Giovane, se segui la chiamata, ricorda sempre questa frase: «Non voi avete scelto me, ma io ho scelto voi», in modo che tu non pensi di fare un favore a Gesù Cristo consacrandoti, facendoti sacerdote, ma piuttosto che Lui ti fa l’immenso favore di sceglierti. Se ti chiama, lasciati scegliere da Lui! 
<span>(Sant’Alberto Hurtado)</span>