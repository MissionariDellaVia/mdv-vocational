
La consacrazione è una chiamata di particolare predilezione: Gesù chiama a seguirlo radicalmente, ad un’appartenenza indivisa a Lui, donandosi per la salvezza degli altri. 


![>](http://vocazione.altervista.org/hosted-images/c1.jpg)

> Il fondamento evangelico della vita consacrata va cercato nel rapporto speciale che Gesù, nella sua esistenza terrena, stabilì con alcuni dei suoi discepoli, invitandoli non solo ad accogliere il Regno di Dio nella propria vita, ma a porre la propria esistenza a servizio di questa causa, lasciando tutto e imitando da vicino la sua forma di vita. Una tale esistenza «cristiforme», proposta a tanti battezzati lungo la storia, è possibile solo sulla base di una speciale vocazione e in forza di un peculiare dono dello Spirito. In essa, infatti, la consacrazione battesimale è portata ad una risposta radicale nella sequela di Cristo mediante l'assunzione dei consigli evangelici. Cristo invita così alcuni a condividere la sua esperienza di vergine, povero e obbediente, che manifestano, in chi li accoglie, il desiderio esplicito di totale conformazione a Lui. È questo il motivo per cui nella tradizione cristiana si è sempre parlato della obiettiva eccellenza della vita consacrata
<span>(S. Giovanni Paolo II)</span>

Con la propria vita il religioso o il sacerdote, ci comunica che Dio viene prima di ogni altra cosa, che è Lui il tutto che il cuore dell’uomo cerca.

> "L'esistenza stessa dei religiosi e delle religiose parla dell'amore di Cristo, quando essi lo seguono in piena fedeltà al Vangelo e con gioia ne assumono i criteri di giudizio e di comportamento. Diventano "segno di contraddizione" per il mondo, la cui logica spesso è ispirata dal materialismo, dall'egoismo e dall'individualismo. La loro fedeltà e la forza della loro testimonianza, poiché si lasciano conquistare da Dio rinunciando a se stessi, continuano a suscitare nell'animo di molti giovani il desiderio di seguire, a loro volta, Cristo per sempre, in modo generoso e totale. Imitare Cristo casto, povero e obbediente, e identificarsi con Lui: ecco l'ideale della vita consacrata, testimonianza del primato assoluto di Dio nella vita e nella storia degli uomini. Ogni presbitero, ogni consacrato e ogni consacrata, fedeli alla loro vocazione, trasmettono la gioia di servire Cristo, e invitano tutti i cristiani a rispondere all'universale chiamata alla santità"
<span>(Benedetto XVI)</span>



> "La loro scelta di vita … non è che una grande scelta di amore, si direbbe una sovrabbondanza di amore”
<span>(S. Giovanni Paolo II)</span>

![<](http://vocazione.altervista.org/hosted-images/c2.jpg)

Una sovrabbondanza d’amore! Ecco il segreto meraviglioso della vita consacrata, nascosto agli occhi del mondo, ma luminoso agli occhi dei discepoli di Gesù:

> “I religiosi sono persone che continuano l’esperienza di quanti andavano dietro a Gesù lungo le strade della Palestina. Anche loro come i discepoli del Vangelo si sentono attratti a lasciare il proprio normale ambiente di vita con tutto ciò che questo implica, per esprimere nel loro tempo l’attaccamento radicale alla persona di Gesù. Nel loro cuore c’è un unico desiderio. Rivivere l’esperienza straordinaria dei primi discepoli. Poter stare con Gesù! Sedersi con Lui la sera a tavola, per la cena, a parlare con Lui in intimità delle proprie cose: nessuno ti sa capire come Lui! Ascoltare le sue parole che colmano il cuore di pace e di gioia. E poi al mattino rimettersi in cammino con Lui e seguirlo mentre va in mezzo alla gente, tra la folla, a sanare, a consolare, a insegnare… e poi, nella solitudine della montagna o nel silenzio del lago, da Lui e con Lui imparare a pregare il Padre… Poter stare sempre con Gesù come hanno fatto Andrea, Pietro, Giacomo, Giovanni… Poterlo seguire sempre e dovunque. Ecco il desiderio vivo e struggente che ha fatto nascere questo particolare stile di vita tra i cristiani: la vita religiosa” 
<span>(F. Ciardi)</span>


