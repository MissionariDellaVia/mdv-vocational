![>](http://vocazione.altervista.org/hosted-images/t3.jpg)

Pace e bene a tutti,
sono sorella Ilaria, ho ventidue anni e faccio parte dell’Istituto religioso delle “Missionarie della Via”.
Inizio col raccontarvi un pò di me fino ad arrivare alla mia rinascita grazie al Buon Gesù.
Sono nata in una famiglia che, come tante altre, si professa cristiana cattolica ma non praticante, vivevo in un paesino molto piccolo, con poche case un forno e una chiesetta, dove non c’era un gran che da fare...ricordo che i miei genitori quando iniziai ad essere più grande mi incitavano ad andare a messa la domenica e io lo facevo non perché capissi il senso vero (non capivo nulla), ma perché era almeno una cosa che mi occupava del tempo. Vivevo una vita normale, come tutte le ragazze della mia età: scuola, fidanzato, amici.

Dopo due anni dalla fase “riscaldamento banco”, arrivano i missionari e le missionarie: il Vescovo gli aveva chiesto la cura della parrocchia, che stava andando a rotoli...per poco tempo però.
La prima cosa che subito mi colpì fu l’accoglienza che avevano: ci venivano a salutare, come dice San Paolo, col bacio Santo, cosa che nessun altro sacerdote aveva mai fatto prima, anzi si dimostravano un po’ distaccati.

La seconda cosa che mi colpì tanto fu ascoltarli parlare di Gesù; li mi resi conto che avevo una visione totalmente sbagliata: io credevo e pensavo che Gesù se non mi comportavo bene mi puniva, mi castigava; pensavo che se anche per sbaglio andavo fuori dalle sue regolette da seguire avevo chiuso con lui, ero destinata all’inferno. Invece i Missionari mi parlavano di un Dio che è amore, di un Dio che è sempre pronto ad accogliermi a braccia aperte, di un Dio che mi chiamava figlia e mi diceva che ero molto preziosa per Lui.
Iniziano le prime catechesi, i primi incontri e in me qualcosa era cambiato, non ci andavo più per passare il tempo ma perché c’era qualcosa che mi attraeva, il tempo passava e io mi avvicinavo, in modo graduale , a questo “nuovo mondo”, a Gesù. Oltre a quello che facevo (coro e lettrice), un frate mi propose di iniziare anche un percorso da catechista...mi divertiva, mi piaceva, ma non pensavo a nulla di più. La cosa che più di tutte ha acceso il fuoco nel petto è stata una missione di evangelizzazione fatta con i Missionari e alcuni laici (famiglie e giovani in cammino) in un paesino, è stata la mia prima esperienza forte, lì ho capito quanto fosse bello donarsi, dedicare del tempo alle persone; da qui è nata la mia prima seria riflessione: non mi importava niente dei rimproveri dei miei genitori per essere stata fuori di casa troppe ore, io ero felice, gioiosa, sarei rimasta lì volentieri...mi sentivo davvero in pace.

Grazie a questo, come ho detto prima, nasce in me il desiderio di seguire meglio Gesù, così decisi che, raggiunto il diploma mi sarei iscritta a scienza religiose convinta che lo studio me l’ avrebbe fatto conoscere meglio. Cosi feci, accadde però che dopo un anno di studi mi sentivo sempre più inquieta, confusa...mi arrabbiavo con Gesù dicendogli:”Signore, ma che vuoi? Vorrei conoscerti si ma non capisco come fare...”. In realtà però dentro di me la risposta già c’era, avevo capito grazie ad un sogno che avevo bisogno di stare con Lui, che mi chiamava a fare un po’ di silenzio, ma non volevo ammetterlo...per me fu davvero una cosa spiazzante, anche perché solo il pensiero di dover dire una cosa del genere ai miei mi faceva raggelare il sangue...avevo paura così feci finta che nulla fosse successo fino a quando un bel giorno incontrai Suor Lucia che parlava della sua chiamata e delle sue sensazioni inerenti ad essa. Più raccontava e più mi sentivo simile a lei, Così decisi di aprire il cuore raccontandole ciò che mi stava succedendo; era come se si fosse tolto un blocco...il tempo passava e mi rendevo conto che quello che prima per me era molto attraente adesso non mi importava più, avevo tutto molto chiaro ma mi frenava il fatto di dover affrontare i miei genitori..dovevo solo prendere l’iniziativa e affrontarli ma ero totalmente incastrata tra le mie paure.

La svolta decisiva e il coraggio mi vennero grazie ad un altro segno che mi faceva vivere Gesù: una notte, come può accadere ad un bambino, sognai che mi trovavo in un edificio dove tutte le porte erano chiuse, io volevo stare un pò in preghiera ma non sapevo come fare, “vado in giardino”, pensai, ma con mia grande sorpresa aprendo il portone mi trovai di fronte ad un burrone profondissimo! Era chiaro, dovevo lanciarmi fiduciosa tra le braccia del padre. Tutto iniziava ad incastrarsi e a farmi capire cosa dovevo fare e quali erano i miei ostacoli. Dopo questi avvenimenti provai più volte a dirlo ai miei ma mi bloccavo, così decisi di scrivere una lettera che lasciai sul comodino della loro camera...avevo finalmente messo il mio cuore nelle loro mani. Varie furono le reazioni, nessuno voleva lasciarmi provare, iniziò così la battaglia: “se esci non sai che succede ecc...”, fin quando un bel giorno ho detto: “domani parto.” Il 17 luglio 2017, giorno dopo la Madonnina del Carmelo, iniziai la mia prima esperienza. Quel giorno leggendo il vangelo ebbi una DIO-INCIDENZA: era il vangelo di Matteo: “chi ama padre e madre più di me non è degno di me; chi ama figlio o figlia più di me, non è degno di me. Chi avrà tenuto per sé la propria vita, la perderà, e chi avrà perduto la propria vita per causa mia, la troverà”(Mt 10,37-39). Il Signore mi stava proprio accompagnando.

Tra altre esperienze e ritiri, la situazione a casa, soprattutto con mio padre, stava peggiorando, era diventata ingestibile. Così il 2 ottobre decisi di uscire di casa senza nulla, solo con i sandali ai piedi, mia mamma guardandomi immaginò... l’ aveva capito ma non mi fermò. Uscì e tra autobus e passaggi che mi diedero arrivai a Lamezia. L’amore del e per il Signore fu più forte della paura, vi risparmio il proseguo di tutti i combattimenti che abbiamo avuto, addirittura erano venuti per portarmi via, un po’ come Santa Chiara. Adesso il Signore li sta lavorando, non capiscono ma li affido nelle sue mani.

Con questa mia testimonianza, soprattutto per tanti giovani, traggo due conclusioni:

1. Mai dire mai nella vita, non avrei mai pensato di fare il cammino per consacrarmi.

2. Non avrei mai pensato di essere capace di uscire di casa ed impormi, perché la mentalità del mio paese è molto forte: i genitori vedono i figli come un qualcosa di loro proprietà e non come un dono di Dio, fanno più i padroni che i custodi...ma ho capito e posso dire che, quando uno è sincero, malgrado tutte le paure che posso esserci, il Buon Gesù da sempre la forza per fare la sua volontà.

Dunque non abbiate paura e chiedete al Signore ciò che vuole, perché non toglie ma dona, anzi valorizza quello che abbiamo nel cuore, diversamente questo rimane nascosto, non sbocciato!

> “Non avere paura di puntare in alto, di lasciarti amare e liberare da Dio. Non avere paura di lasciarti guidare dallo Spirito Santo. La santità non ti rende meno umano, perché è l’incontro della tua debolezza con la forza della grazia. In fondo, come diceva Leòn Bloy, nella vita «¬non c’è che una tristezza, [...] quella di non essere santi». (Papa Francesco, Gaudete et exsultate n.34)

