![>](http://vocazione.altervista.org/hosted-images/s5.jpg)

Se Dio chiama al sacerdozio, dona anche le qualità necessarie per esserlo e vivere bene questo grande ministero. Eccone alcune:

"L’essere adatti al sacerdozio presuppone un certo stato di salute fisica e di equilibrio psicologico e affettivo. Gravi problematiche psicologiche o gravi disordini affettivi aiutano a capire che la strada da percorrere è un’altra. Ciò non significa che una persona sin dall’inizio del suo percorso debba essere perfetta e matura. Il tempo del seminario è il tempo dedicato ad un cammino di maturazione e di perfezionamento in tutti i sensi. Ma, ripetiamo, significa che la persona sia equilibrata sotto un punto di vista psicologico e affettivo.

Oltre alla presenza di un certo equilibrio psichico, si richiede anche la presenza di una certa maturità morale, e cioè che uno sia adatto anche sotto il profilo delle virtù. Dal momento che il servizio cui si è chiamati mediante il sacerdozio è un servizio santo, è necessaria almeno la santità iniziale che consiste nel vivere permanentemente in grazia di Dio. Chi non sa conservare lo stato di grazia come potrà insegnare concretamente agli altri a vivere santamente secondo Dio?

Ho parlato di una santità iniziale. Ma per il sacerdote non è sufficiente questo. San Pietro dice che i presbiteri devono essere modello del gregge (cfr 1 Pt 5,3). Non sono sufficienti le virtù vissute in maniera ordinaria dalla gente comune, come l’onestà, la fedeltà ai propri doveri, la rettitudine, lo spirito di sacrificio. Queste virtù sono già una grande cosa. Ma per il sacerdozio, chiamato a santificare non solo con la celebrazione dei sacramenti, ma anche con una parola persuasiva accompagnata da una vita santa, si richiedono se non le virtù esemplari, almeno le virtù con una tensione viva verso la santità, verso l’esemplarità.

![<](http://vocazione.altervista.org/hosted-images/s1.jpg)

Oltre alla stabilità nel vivere in grazia, la vocazione si manifesta attraverso altri segni, come un’intensa vita interiore: l’amare la vita di preghiera e quella consuetudine di vita con il Signore che si esprime nell’ascolto della Sua Parola e nello stare in Chiesa accanto al tabernacolo.

L’Autore della lettera agli Ebrei dice che il sacerdote viene assunto per “le cose che riguardano Dio, allo scopo di espiare i peccati del popolo” (Ebr 2,17). Questo significa che è segno di vocazione il desiderio della salvezza eterna dei propri fratelli e sorelle, la volontà di liberarli dal peccato attraverso quell’intraprendenza pastorale che passa attraverso la celebrazione dei sacramenti, la predicazione, e anche il dedicarsi alle necessità della gente perché in maniera serena possano accogliere la vita santa di Dio dentro di sé” (P. Angelo).

> Chi vuole diventare sacerdote, dev’essere soprattutto un “uomo di Dio”, come lo descrive san Paolo (1 Tm 6,11)… l sacerdote non è l’amministratore di una qualsiasi associazione, di cui cerca di mantenere e aumentare il numero dei membri. È il messaggero di Dio tra gli uomini. Vuole condurre a Dio e così far crescere anche la vera comunione degli uomini tra di loro
<span>(Benedetto XVI)</span>