![<](http://vocazione.altervista.org/hosted-images/d2.jpg)


In breve, come fatto notare da Cencini, il mistero della vocazione ti dice che:
##### 1. Essere Retti Di Cuore
per realizzare un autentico ascolto della voce di Dio sono fondamentali il desiderio sincero di voler fare in tutto e per tutto la volontà di Dio e la purificazione delle nostre motivazioni..

> "Mi sembra un grave errore dire che la vocazione è difficile da conoscere. Il Signore ci mette in tali circostanze nelle quali noi non dobbiamo fare altro che andare avanti, bisogna solamente corrispondergli. È difficile conoscere la vocazione quando non la si vuole seguire, quando si respingono le prime ispirazioni. È lì dove s’imbroglia il filo della matassa... Guardate, quando uno è indeciso su farsi o non farsi religioso, vi dico apertamente che questo ha già avuto vocazione; non l’ha seguita immediatamente e si sente ora imbrogliato ed indeciso”
<span> (San Giovanni Bosco)</span>

##### 2. Coltivare l'amicizia con DIO
il discernimento della vocazione si gioca sul rapporto personale con Cristo.

"La cosa fondamentale è discernere e scoprire che ciò che vuole Gesù da ogni giovane è prima di tutto la sua amicizia. Questo è il discernimento fondamentale. Nel dialogo del Signore risorto con il suo amico Simon Pietro, la grande domanda era: «Simone, figlio di Giovanni, mi ami?» (Gv 21,16). In altre parole: mi vuoi come amico? La missione che Pietro riceve di prendersi cura delle sue pecore e degli agnelli sarà sempre in relazione a questo amore gratuito, a questo amore di amicizia”. (Papa Francesco)
<span></span>
"E proprio stando davanti a Dio lui conosce e scopre anche se stesso, le proprie risorse e possibilità, ma pure le paure e le resistenze, ciò che a volte lo mette addirittura in fuga da Dio, in lotta con lui". (A. Cencini)
<span></span>

Più cresce l’intimità con Gesù, più sarà facile distinguere la sua voce tra le mille che risuonano dentro e fuori di noi, rivelandoci la strada da prendere. D'altronde:

"Nessuno segue un estraneo, nessuno dà la vita per una persona che non conosce”<span></span>(Paolo VI)

È perciò importante coltivare la vita interiore:
- Incontrare Gesù risorto nei sacramenti, dove lui è presente, ci parla e agisce
- Meditare la Parola di Dio, specialmente il Vangelo, dove Dio stesso ci parla.
- Pregare, coltivando un atteggiamento di ascolto e di fiducia. Di particolare utilità è l’affidarsi alla Vergine Maria, maestra e modello di ogni virtù.
- Farti guidare spiritualmente. Uno sguardo esterno, da parte di una persona adulta nella fede, sono un aiuto preziosissimo per cogliere i segni dello Spirito nella nostra vita.
- Ritagliarti dei tempi di silenzio e di ritiro per “staccare la spina” dal mondo e attaccarla maggiormente a Dio!


##### 3. Prendere contatto con la propria coscienza

lì dove profondamente risuona la voce di Dio.

##### 4. CONOSCERSI

riconoscendo doni e talenti ricevuti, valutando le tue inclinazioni e desideri profondi, considerando anche le tue ferite e le tue paure. Non temere, se Dio ti chiede qualcosa ti dà anche la grazia per attuarlo!

![>](http://vocazione.altervista.org/hosted-images/d3.jpg)

> "Bisogna conoscersi, arrivare a conoscere i doni che abbiamo ricevuto da Dio, i talenti e gli interessi. Poi bisogna liberare la testa e il cuore per capire che non viviamo solo per noi stessi. Saremo allora capaci di discernere come i nostri talenti possano servire gli altri. È l’inizio del discernimento vocazionale."
<span>(card. Luis A. Tagle)</span>


##### 5. Saper riflettere, descrivere e interpretare gli avvenimenti ordinari della tua vita
alla luce della Parola, imparando a mettere insieme i segni di Dio, come tanti fili che compongono un’unica meravigliosa trama. Perciò ti può essere di grande aiuto tener traccia dei momenti significativi in un diario spirituale.


##### 6. Coltivare la generosità
imparando a cercare ciò che ci permette di servire di più e meglio Cristo e il nostro prossimo.

> Quando si tratta di discernere la propria vocazione, è necessario porsi varie domande. Non si deve iniziare chiedendosi dove si potrebbe guadagnare di più, o dove si potrebbe ottenere più fama e prestigio sociale, ma non si dovrebbe nemmeno cominciare chiedendosi quali compiti ci darebbero più piacere. Per non sbagliarsi, occorre cambiare prospettiva e chiedersi: io conosco me stesso, al di là delle apparenze e delle mie sensazioni? So che cosa dà gioia al mio cuore e che cosa lo intristisce? Quali sono i miei punti di forza e i miei punti deboli? Seguono immediatamente altre domande: come posso servire meglio ed essere più utile al mondo e alla Chiesa? Qual è il mio posto su questa terra? Cosa potrei offrire io alla società? Ne seguono altre molto realistiche: ho le capacità necessarie per prestare quel servizio? Oppure, potrei acquisirle e svilupparle? Queste domande devono essere poste non tanto in relazione a sé stessi e alle proprie inclinazioni, ma piuttosto in relazione agli altri, nei loro confronti, in modo tale che il discernimento imposti la propria vita in riferimento agli altri. Per questo voglio ricordare qual è la grande domanda: «Tante volte, nella vita, perdiamo tempo a domandarci: “Ma chi sono io?”. Tu puoi domandarti chi sei tu e fare tutta una vita cercando chi sei tu. Ma domandati: “Per chi sono io?”. Tu sei per Dio, senza dubbio. Ma Lui ha voluto che tu sia anche per gli altri, e ha posto in te molte qualità, inclinazioni, doni e carismi che non sono per te, ma per gli altri.
<span>(Papa Francesco)</span>

- Darsi da fare nella propria comunità cristiana.
- Dedicare tempo e risorse alle persone bisognose.
- Impegnarsi nel volontariato.

