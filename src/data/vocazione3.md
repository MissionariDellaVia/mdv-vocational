![<](http://vocazione.altervista.org/hosted-images/v3.jpg)

Parlare di chiamata, significa dire che Qualcuno ti chiama, ha a cuore te. Questo Qualcuno è Dio, che da sempre ti ha a cuore e ha un disegno d’amore proprio su di te! Sei stato chiamato all’esistenza. Sei pensato, voluto ed amato. Per te valgono le parole che Dio disse al profeta Geremia:
> “Prima di formarti nel grembo materno, ti conoscevo, prima che tu uscissi alla luce, ti avevo consacrato”. 
<span>(Ger 1, 5)</span>

Tutta la tua esistenza è vocazione (cioè chiamata). La tua vita non è un “caso”, non è solo una serie di scelte che tu compi. Ma è la tua risposta, il tuo SI’ ad una chiamata d’amore che hai ricevuto da Colui che ti conosce da sempre.

> “Il nostro Dio è un Dio-che-chiama, e che chiama-perché-ama. Non potrebbe fare a meno di chiamare, anzi, di chi-Amare, perché in lui chiamare è voce del verbo amare: chiama per manifestare il proprio amore, per dire la sua attenzione e preoccupazione (la gelosia biblica) per la persona chiamata come fosse unica per lui… dunque parlando di vocazione, parliamo innanzitutto di Dio; è Dio che prende l’iniziativa amandoci e chi-amandoci, e in ogni chiamato Dio esprime un aspetto particolare della sua propria identità. Ogni vocazione svela un aspetto nuovo e originale di Dio!”. 
<span>(A.Cencini)</span>

In breve, il mistero della vocazione ti dice che:
1. Dio ti ama e per questo ti chiama.
2. In questa chiamata è nascosta la tua verità (e pure la tua felicità).
3. Gesù ti chiama a seguirlo in un particolare stato di vita: matrimonio, consacrazione e/o sacerdozio… perchè la tua vita sia dono per gli altri.

