![>](http://vocazione.altervista.org/hosted-images/d1.jpg)

Per imparare a riconoscere la voce e l’azione di Dio in te, distinguendola dalle altre voci (specie dal tuo io e dalla tentazione), è importante esercitarti nel discernimento.

> “Discernimento” deriva dal verbo latino discernere, composto di cernere (vedere chiaro, distinguere) preceduto da dis (tra): dunque, discernere significa “vedere chiaro tra”, osservare con molta attenzione, scegliere separando. Il discernimento è un’operazione, un processo di conoscenza, che si attua attraverso un’osservazione vigilante e una sperimentazione attenta, al fine di orientarci nella nostra vita, sempre segnata dai limiti e dalla non conoscenza, per essere responsabili, per esercitare la nostra coscienza…. Nel cristiano… il discernimento si manifesta come sinergia tra il proprio spirito e lo Spirito santo… Il discernimento cristiano non è riducibile a un metodo e a una tecnica di introspezione, di maggiore conoscenza di sé, ma è un itinerario che richiede l’intervento di un dono dello Spirito, di un’azione della grazia. Sì, ascoltare lo Spirito, ascoltare la voce di Dio che parla nel cuore umano, nella creazione e negli eventi della storia, richiede di riconoscere innanzitutto questa voce tra tante voci, nella consapevolezza che la voce di Dio non si impone, non comanda, ma suggerisce e propone, anche con un sottile silenzio (cf. 1Re 19,12)". 
<span>(fr. E. Bianchi)</span>

Il discernimento vocazionale è il discernimento applicato alla ricerca dello stato di vita a cui Dio chiama. Non c’è nulla di più importante del realizzare la propria vita secondo il disegno di Dio.

> “La nostra vita è un viaggio verso il cielo: qual è il cammino che Dio vuole che io prenda per arrivare là? Se in una stazione ci sono molti treni pronti per partire; (e ogni treno rappresenta uno stato di vita), quale treno Dio vuole che sia il mio? Quale mi porta più velocemente, più sicuramente ad un possesso più totale del fine della mia vita? Chiameremmo pazzo chi arrivando alla stazione Centrale non si preoccupasse di verificare qual è il suo treno, ma storditamente prendesse il primo che incontrasse, solo perché il treno è più moderno, la carrozza più comoda, la compagnia più piacevole … Già possiamo immaginare la fine dello sfortunato passeggero: dovrebbe scendere a metà del cammino e tornare indietro lungo il cammino percorso, perdere il tempo, l’umore e il denaro … Mentre tanti suoi compagni che hanno fatto il viaggio nel treno che gli corrispondeva, benché apparentemente non tanto comodo e bello come il suo stanno arrivando felici alla stazione d’arrivo, prevedendo un ben meritato riposo che li ricompensa in anticipo delle scomodità del cammino. Nel viaggio della vita molti vanno in un treno che non è il proprio: è il treno degli scontenti; tutti protestano, tutti si lamentano di tutto: lo sposo della sua sposa, il padre dei figli, i figli del padre, i professionisti dei suoi clienti, i cittadini del governo… Molti si lamentano perché non entrarono nel treno in cui dovevano, ma in quello che gli suggeriva la voglia! E non c’è un peggior consigliere del proprio desiderio per scegliere la strada nella vita. Quante volte abbiamo assistito a scene di uomini maturi che con le lacrime agli occhi confessano il loro fracasso nella vita: ebbero paura di guardare in faccia il loro cammino… seguirono la politica dello struzzo di interrare la loro testa sotto la sabbia per credersi liberi da quello che non volevano vedere; però arriva fatalmente il momento in cui le conseguenze del loro atto li raggiungono". 
<span>(Sant’Alberto Hurtado)</span>
